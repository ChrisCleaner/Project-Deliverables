
 Agreement between Denmark (on behalf of Greenland), Iceland and Norway concerning the Stock of Capelin in the Waters between Greenland, Iceland and Jan Mayen   
     Filename: 1994-CapelinStockWatersBetweenGreenlandIcelandJanMayen.NO.txt 
 Source: http://www.lovdata.no/traktater/text/tra-19940629-001.html     
    ﻿ Avtale mellom Grønland/Danmark, Island og Norge om loddebestanden i farvannene mellom Grønland, Island og Jan Mayen
 Source: http://www.lovdata.no/traktater/text/tra-19940629-001.html, downloaded 20120423
 Artikkel 1
 Partene skal samarbeide om bevaring og forvaltning av loddebestanden i farvannene mellom Grønland, Island og Jan Mayen.
 Artikkel 2
 Partene skal søke å bli enige om den største tillatte totalfangst (TAC) for lodde for hver enkelt sesong. Hvis det ikke oppnås enighet, skal Island, som den Part som har den største interesse i loddebestanden, fastsette den største tillatte fangstmengde. Norge og Grønland skal imidlertid ikke være bundet av denne fastsettelse dersom den er åpenbart urimelig. Man skal innen 1. juni og 1. desember hvert år, forsøke å fastsette henholdsvis den foreløpige og den endelige TAC for den sesong som begynner 1. juli og varer til 30. april påfølgende år.
 Artikkel 3
 Den største tillatte totalfangst skal fordeles mellom Partene som følger:
 Grønland 11 prosent
 Island 78 prosent
 Norge 11 prosent
 Artikkel 4
 1. Etter sesongstart har Norge og Grønland adgang til å fiske 11 prosent av den TAC som antas å ville bli fastsatt for hele sesongen (den forventede TAC»). Ved vurderingen legger Partene til grunn de retningslinjer som er vedtatt av ICES, om at den foreløpige TAC for sommer- og høstperioden som regel skal utgjøre 2/3 av den endelige TAC for hele sesongen.
 2. Grønland og Norge skal informere Island om fangsten i h.t. pkt. 1. Hvis det viser seg, at de norske og grønlandske kvotene ikke oppfiskes, tillates Island å fiske det resterende kvantum.
 Artikkel 5
 Hvis det viser seg, at Norge og/eller Grønland i henhold til bestemmelsene i artikkel 4 har fisket et større kvantum enn 11 prosent av den endelige TAC, skal det overskytende kvantum komme til fradrag på disse Parters kvote i den påfølgende sesong, og overføres til Island.
 Artikkel 6
 1. Hvis den endelige TAC fastsettes høyere enn den forventede TAC og Grønland og/eller Norge ikke fisker sin andel av tilleggskvoten, som dermed er til disposisjon for dem, tillates Island å fiske det resterende kvantum. I så tilfelle skal Grønland og/eller Norge få kompensasjon fra Island i den påfølgende sesong, tilsvarende 11 prosent av Islands fangst av tilleggskvoten.
 2. En eventuell kompensasjon i h.t. pkt. 1 reduseres i det omfang Grønland og/eller Norge har fisket av sin tilleggskvote.
 3. Hvis Island, direkte eller indirekte, har fått overført kvote fra Grønland og/eller Norge, medregnes ikke dette kvantum ved beregning av kompensasjonen.
 4. Hvis kompensasjon i henhold til denne artikkel i en sesong fører til en fordeling som er klart urimelig, skal Partene søke å bli enige om på hvilken måte kompensasjonen skal gjennomføres.
 Artikkel 7
 1. Hvis en av Partene beslutter å overføre sin kvote, helt eller delvis, skal de øvrige Parter informeres om dette.
 2. Fangster på overførte kvoter avskrives på den overførende Parts kvote.
 Artikkel 8
 1. Grønlandske og norske fartøyer skal tillates å fiske lodde i hver sesong inntil 15. februar i den islandske økonomiske sone nord for 64° 30' N, med slik begrensning som Partene måtte bli enige om. Island vil også tillate slike fartøyer å ilandføre sine fangster i islandske havner, samt å ta ombord forsyninger i islandske havner. På anmodning fra Grønland, og i henhold til avtale med Island, for en sesong av gangen, kan Island tilstå disse rettigheter til fartøyer av andre nasjonaliteter med grønlandsk lisens. Denne bestemmelse virker ikke inn på Islands internasjonale forpliktelser i henhold til EØS-avtalen.
 2. Med «grønlandske fartøyer» som omtalt i punkt 1, forstås fartøyer som er registrert i Grønland og oppfyller den grønlandske fiskerilovs krav til eierskap.
 Artikkel 9
 Islandske og norske fartøyer skal tillates å fiske lodde i den grønlandske fiskerisone nord for 64° 30' N.
 Artikkel 10
 Grønlandsk lisensierte og islandske fartøyer skal tillates å fiske lodde i fiskerisonen ved Jan Mayen, med slik begrensning som partene måtte bli enige om, så vel som å ilandføre sine fangster i norske havner.
 Artikkel 11
 I forbindelse med fiskeadgang, som er nevnt i artiklene 8, 9 og 10, kan hver av Partene fastsette restriksjoner for sin sone m.h.t. fartøyenes størrelse, antall og type.
 Artikkel 12
 Partene skal løpende utveksle statistikk om loddefangstene.
 Artikkel 13
 Partene skal samarbeide om gjennomføring av vitenskapelig forskning vedrørende loddebestanden.
 Artikkel 14
 Partene skal møtes minst en gang i året, vekselvis i hvert av de tre land, for å drøfte gjennomføringen av avtalen. Partene skal konsultere vedrørende iverksettelse av bevaringstiltak, inklusive forslag om stengning av områder for å beskytte loddeyngel.
 Artikkel 15
 Avtalen skal gjelde for sesongene fra og med 1. juli 1994 og til og med 30. april 1998, og vil bli forlenget med 2 år om gangen, medmindre en av Partene sier opp avtalen senest 6 måneder før utløpet av avtalens opprinnelige periode, eller en tilleggsperiode.
 København, den 29. juni 1994.
 Avtalememorandum
 Av den kvoteandel som tildeles Norge i angjeldende sesong, fastsatt i henhold til artikkel 3, tillates norske fartøyer kun å fiske 60 prosent i den islandske økonomiske sone. Islandske fartøyer tillates å fiske i fiskerisonen ved Jan Mayen kun 60 prosent av den kvoteandel, som tildeles Island. .
 København, den 29. juni 1994.
 Memorandum
 Den norske Part fremhevet at samarbeid om forvaltingen av den felles loddebestanden ved Island / Jan Mayen / Grønland og gjennomføringen av den avtalte kvotefordelingen, bør skje på grunnlag av gjensidige og likeverdige ordninger. Den norske Part viste i denne forbindelse til tids- og områdebegrensninger for den islandske sonen, fastsatt i avtalens artikkel 8, og anmodet Island om å revurdere disse bestemmelsene.
 Den islandske Part tok ovenstående til etterretning, og informerte om bakgrunnen for disse bestemmelsene. .
 København, den 29. juni 1994. 
  
 
  
 Citations required for use of IEADB data:
Data from Ronald B. Mitchell. 2002-2022. International Environmental Agreements Database Project (Version 2020.1).Available at: http://iea.uoregon.edu/ Date accessed: 03 January 2022
Data described in: Ronald B. Mitchell, Liliana B. Andonova, Mark Axelrod, Jörg Balsiger, Thomas Bernauer, Jessica F. Green, James Hollway, Rakhyun E. Kim and Jean-Frédéric Morin. 2020. What We Know (and Could Know) About International Environmental Agreements. Global Environmental Politics 20:1 (February), 103-121. https://doi.org/10.1162/glep_a_00544  
Version Release Notes  
 Developed with support from:  National Science FoundationUniversity of Oregon Envl Studies ProgramUniversity of Oregon Summer Research AwardAm. Phil. Society 
 Admin Login 
 Login   

